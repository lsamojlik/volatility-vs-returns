________________________________________
<div align="center">

<b>
Zmienność a risk reward - czy warto wybierać bardziej zmienne spółki w S&P 500? Czy dają one lepsze stopy zwrotu?</b>

</div>

________________________________________
Pełna analiza: https://dnarynkow.pl/wieksze-ryzyko-daje-wieksze-zyski-sprawdzilismy-20-lat-danych-z-rynku-akcji-i-wynik-zaskakuje/

Youtube: https://www.youtube.com/watch?v=Hl0QJQOztUs&t=805s

Opis problemu:

•	Celem badania jest porównanie najbardziej zmiennych i najmniej zmiennych spółek z indeksu S&P 500 w okresie 2005-2024 i tym samym sprawdzenie, czy spółki bardziej „ryzykowne” dają statystycznie wyższe stopy zwrotu.

•	Zmienność spółki to nic innego jak to, jak często i jak mocno jej cena się zmienia - niezależnie od tego, czy rośnie, czy spada. Dlatego w tej analizie liczymy po prostu sumę codziennych zmian procentowych – w badaniu sumowano wartości bezwzględne dziennych wzrostów i spadków w danym roku (jako różnica ceny close z dnia badanego vs. cena close z dnia poprzedniego ). Dzięki temu mogliśmy sprawdzić, które spółki były ponadprzeciętne zmienne - nawet jeśli ich końcowa cena w ciągu roku się nie zmieniła.

•	Porównano stopy zwrotu dla 50 najbardziej i 50 najmniej zmiennych spółek w każdym roku (2005-2024) w dwóch wariantach: wpłata całej kwoty od razu na początku roku oraz strategia DCA (wpłaty równych kwot co miesiąc). Łącznie zebrano 1000 odczytów zarówno najbardziej zmiennych spółek  oraz 1000 odczytów najmniej zmiennych spółek w ostatnich 20 latach.

•	Na kolejnym etapie analizy porównano wyniki 20-stu najbardziej zmiennych i 20-najmniej zmiennych spółek z indeksu S&P 500 w ostatnich 10 latach w dłuższym horyzoncie inwestycyjnym (2-, 3-, 5- i 10 lat).  
________________________________________

Podsumowanie

Stabilne spółki wygrywają statystycznie – zarówno w krótkim, jak i długim horyzoncie inwestycyjnym. Mediany stóp zwrotu były z reguły wyższe dla spółek o niskiej zmienności, przy zauważalnie niższym poziomie ryzyka (mierzonym odchyleniem standardowym). W długim okresie (np. 10 lat) to właśnie najmniej zmienne spółki generowały lepsze wyniki: wszystkie osiągnęły dodatnie stopy zwrotu, podczas gdy 8 z 20 najbardziej zmiennych spółek zanotowało straty.

Zmienność to jednocześnie szansa i zagrożenie. Inwestowanie w bardzo zmienne spółki może przynieść spektakularne zyski, ale równie dobrze zakończyć się bolesną stratą. Zmienność może być sprzymierzeńcem inwestora, o ile ten jest świadomy ryzyka, ma jasno określony plan działania i długi horyzont inwestycyjny.

Strategia DCA łagodzi skutki zmienności, ale nawet ona nie czyni zmiennych spółek jednoznacznie atrakcyjnymi w krótkim okresie. Zmienność pozostaje czynnikiem, który – choć rozkłada się w czasie – wciąż generuje wysokie ryzyko rozczarowania.

Selektywność to klucz. Tylko nieliczne zmienne spółki – takie jak NVIDIA czy AMD – dostarczyły w ostatnich latach ponadprzeciętnych zysków. Sam fakt dużej zmienności nie jest wystarczającym argumentem inwestycyjnym. O wiele ważniejsze jest zrozumienie fundamentów spółki, jej pozycji w cyklu koniunkturalnym oraz czynników rynkowych, które wpływają na zachowanie kursu.

Można więc obalić tezę, że zmienność jest automatycznie premiowana wyższymi stopami zwrotu – a jedynym warunkiem sukcesu jest wytrwałość. Dane z ostatnich 20 lat pokazują, że to nie tylko cierpliwość się liczy, ale przede wszystkim selektywność i racjonalna analiza. Kupowanie spółek po dużych spadkach tylko dlatego, że są zmienne, bez zrozumienia ich fundamentów, często kończy się stratą.

Dla większości inwestorów, szczególnie tych z ograniczoną tolerancją na ryzyko, najlepszym rozwiązaniem pozostaje ekspozycja na stabilne, defensywne spółki o przewidywalnych przepływach pieniężnych – lub inwestowanie przez fundusze indeksowe. Kluczem nie jest pogoń za zmiennością, lecz selektywność i zrozumienie, dlaczego dana spółka zachowuje się w określony sposób.

